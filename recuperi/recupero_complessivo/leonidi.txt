Lo sciame meteorico delle Leonidi
Lo sciame meteorico delle Leonidi è causato dal passaggio del nostro pianeta nella scia di polvere lasciata dietro di sé dalla cometa periodica Temple-Tuttle. Questi microscopici detriti, cadendo sulla Terra, diventano visibili come una traccia luminosa nel momento in cui l'attrito con gli stati alti dell'atmosfera terrestre li rende incandescenti. 

La cometa Temple-Tuttle si riavvicina al Sole ogni 33 anni, ogni volta però secondo una traiettoria diversa: le perturbazioni gravitazionali prodotte da Giove, fanno sì che ad ogni passaggio l'orbita della cometa cambi leggermente. Come conseguenza, ogni nuova scia di polvere viene depositata in luoghi dello spazio diversi. 
